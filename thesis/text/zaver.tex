\chapter {Záver}
Analytická časť práce sa zamerala na analýzu princípu fungovania magnetickej rezonancie a SPAMM technológie používanej pre analýzu pohybu myokardu. Následne bola zanalyzovaná súčasná aplikácia, čo sa týka jej účelu, použitých technológií a implementovaných pomocných podprogramov. Pre analýzu jej používateľského rozhrania bolo najprv nutné súčasnú aplikáciu zostaviť a úspešne spustiť. V časti analýzy a návrhu webovej aplikácie bola najprv zanalyzovaná štruktúra a parametre mriežky pre potreby jej neskoršej implementácie. Ďalej sa diplomová práca venuje analýze požiadaviek a prípadov použitia, ktoré definujú rámec používania novej aplikácie.

V rámci analýzy webovej aplikácie boli taktiež popísané technológie určené pre vývoj webovej aplikácie, či zanalyzované vhodné architektúry pre novú aplikáciu a frameworky, ktoré môžu byť použité pre vytváranie fullstack webových aplikácií. Nakoľko medzi hlavné požiadavky kladené na novú aplikáciu patrí spracovanie snímiek z magnetickej rezonancie a implementácia používateľom generovanej mriežky, bolo nutné analyzovať knižnice, ktoré umožňujú implementáciu týchto požiadaviek. Medzi poslednými sekciami analytickej časti práce patrí taktiež návrh používateľského rozhrania aplikácie, či návrh komunikácie aplikácie s aplikačným serverom.

Implementačná časť práce sa venuje počiatočnej štruktúre projektu a zoznamu použitých balíčkov v projekte s popisom ich účelu. Patričná pozornosť bola venovaná implementácii aplikácie podľa prípadov použitia.

Táto časť práce podrobne popisuje vývoj webovej aplikácie a kroky, ktoré museli byť podniknuté pre jej úspešnú implementáciu. Po implementácii aplikácie bola aplikácia nasadená za účelom jej neskoršieho testovania. To odhalilo pár chýb, ktoré boli reportované testermi aplikácie a následne opravené.

Keďže sa nepodarilo do aplikácie implementovať algoritmus zodpovedný pre zarovnanie používateľom generovanej mriežky voči SPAMM mriežke nachádzajúcej sa na snímkach z magnetickej rezonancie, boli pre autorov pokračujúcich na vývoji tejto aplikácie ponechané odporúčania týkajúce sa jej nasledovného vývoja.