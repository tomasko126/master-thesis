\chapter {Úvod}
Používanie desktopových a webových aplikácií či informačných systémov v medicíne sa stáva neoddeliteľnou súčasťou moderného sveta. Informatika v tejto oblasti zachraňuje životy pacientov, čo bolo možné vidieť najmä počas celosvetovej pandémie COVID-19, ktorá určitým spôsobom zasiahla každého z nás.

V súčasnosti je informatika nápomocná aj pri analýze pohybu myokardu pri podozrení na ischemickú chorobu srdca. Toto podozrenie je možné overiť snímkovaním srdca pomocou magnetickej rezonancie a aplikovaním tzv. SPAMM techniky počas tohto snímkovania. Táto technológia spôsobí vykreslenie mriežky na snímkach z magnetickej rezonancie, ktorá obalí srdcový sval a deformuje sa s pohybom myokardu. Následne je nutné vygenerovať mriežku, ktorá sa zarovná s vygenerovanou SPAMM mriežkou na každej snímke zobrazujúcej časť srdcového cyklu. Analýzou pohybu tejto mriežky je možné dospieť k záveru, či sú nutné ďalšie medicínske procedúry týkajúce sa zdravia snímkovaného pacienta.

Pre tieto účely bola vytvorená desktopová aplikácia, ktorej úlohou je analýza pohybu myokardu. Nevýhodou tejto aplikácie je jej nedostupnosť na najviac používaných operačných systémoch, nakoľko túto aplikáciu je možné spustiť len v linuxovom prostredí. Taktiež je jej inštalácia zdĺhavá a náročná, čo len znemožňuje prístup lekárom v tomto odbore pracovať s touto aplikáciou.

\clearpage

Cieľom tejto práce je implementovať webovú aplikáciu podobnú súčasnej aplikácii za účelom vyriešenia problémov s jej dostupnosťou. Tento krok by umožnil posunúť aplikáciu bližšie k odborníkom zaoberajúcimi sa analýzou pohybu srdcového svalu.

Rešeršná časť sa zaoberá princípom snímkovania magnetickej rezonancie a uvedenou SPAMM technikou. Následne sa práca venuje analýze súčasnej aplikácie, čo zahŕňa popis jej účelu, použitých technológií a pomocných podprogramov. Po tejto analýze bola súčasná aplikácia zostavená a spustená, za účelom popisu jej používateľského rozhrania a testovania jej funkcionality.

Diplomová práca ďalej pokračuje analýzou a návrhom novej webovej aplikácie, od požiadaviek kladených na túto aplikáciu cez popis prípadov použitia. Technológie pre vývoj webovej aplikácie sú taktiež súčasťou analýzy webovej aplikácie spolu s porovnaním možných architektúr webovej aplikácie.  Táto kapitola ďalej pokračuje analýzou spracovania MR snímiek vo webovom prehliadači a skúmaním dostupných možností implementácie generovanej mriežky. Jej koniec sa venuje návrhom používateľského rozhrania aplikácie a komunikácie webového rozhrania so serverom za účelom výpočtu zarovnania používateľom vytvorených mriežok.

Implementačná časť práce sa venuje počiatočnej štruktúre projektu so zoznamom použitých balíčkov, na základe ktorých je implementovaná webová aplikácia. Najväčšia pozornosť je venovaná samotnej implementácii aplikácie -- a to najmä implementácii zobrazenia snímiek a generovania mriežky spolu s úpravou jej parametrov. Pre účely testovania aplikácie bola aplikácia taktiež nasadená pomocou služby Vercel.

Následne bola aplikácia otestovaná -- čo odhalilo pár chýb v jej implementácii. Tie boli následne opravené a ich príčina detailne popísaná. Taktiež boli autorom pokračujúcim na vytvorenej webovej aplikácii zanechané odporúčania pre jej ďalší rozvoj.

